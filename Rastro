ভারতের ব্যাঙ্গালুরুতে গৃহপরিচারিকা এক বাংলাদেশি নারীকে ধর্ষণের পর নির্মমভাবে হত্যার তীব্র প্রতিবাদ জানিয়েছে বাংলাদেশ ইসলামী ছাত্রশিবির। ছাত্রশিবির-এর কেন্দ্রীয় সভাপতি জাহিদুল ইসলাম এবং সেক্রেটারি জেনারেল নূরুল ইসলাম সাদ্দাম এক যৌথ বিবৃতিতে এ প্রতিবাদ জানান।

বিবৃতিতে ছাত্রশিবির নেতৃবৃন্দ বলেন, ”ভারতের মতো বৃহৎ গণতান্ত্রিক রাষ্ট্রে একজন বাংলাদেশি নারীর প্রতি এমন অমানবিক আচরণ গভীর উদ্বেগ ও ক্ষোভের জন্ম দিয়েছে। বৈধভাবে বসবাসরত যেকোনো দেশের নাগরিকের নিরাপত্তা নিশ্চিত করা সংশ্লিষ্ট রাষ্ট্রের মৌলিক দায়িত্ব। কিন্তু ভারত সেই নিরাপত্তা দিতে ব্যর্থতার পরিচয় দিয়েছে। গণমাধ্যম মারফত জানতে পেরেছি যে, ওই নারী একটি অ্যাপার্টমেন্টে গৃহপরিচারিকার কাজ করতেন এবং তার স্বামী ব্রুহাত বেঙ্গালুরু মহানগর পালিকার পরিচ্ছন্নতা কর্মী হিসেবে কাজ করেন। তারা তিন সন্তানসহ শহরে বসবাস করতেন।”

নেতৃবৃন্দ নিহত নারীর পরিবারের জন্য প্রয়োজনীয় সহযোগিতা নিশ্চিত করতে এবং এই হত্যাকাণ্ডের সুবিচারের জন্য কূটনৈতিক চাপ প্রয়োগ করতে বাংলাদেশ সরকারের প্রতি আহ্বান জানান।
